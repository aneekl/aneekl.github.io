---
title: "Elden Ring: Oooooohhhhh Elden Ring"
slug: "eldenring-impression-so-far"
weight: 5
author: "N.K."
date: 2022-04-07T12:50:39+07:00
description: "เกมสุดเทพจากผู้สร้าง Dark Souls"
tags: ["PS5","FromSoft","Elden Ring","Console"]
categories: ["Games","Elden Ring"]
draft: false
---
Elden Ring คือเกมใหม่ล่าสุดจาก From Software กำกับโดย ฮิเดทากิ มิยาซากะ ผู้กำกับเกม Dark Souls ที่ขึ้นชื่อเรื่องความยากในการเล่นจนผู้เล่นต้องปาจอยกัน
<!--more-->

ตัวเกม Elden Ring กวาดคะแนนท้วมท้นจากนักวิจารณ์ที่ต่างๆ ทำให้[คะแนนจาก MetaCritic สูงถึง 96 คะแนน](https://www.metacritic.com/game/playstation-5/elden-ring) ภาพรวมกล่าวถึงตัวเกมมีความโลกเปิดที่มีสิ่งที่น่าค้นหาทุกมุมของเกม เป็นเกมโลกเปิด(open world) ที่ดีที่สุดในปัจจุบัน

แต่ในบทความนี้ไม่ได้จะมาเล่าถึงความดีงามของตัวเกม แต่จะมาเล่าถึงในมุมมอง Elden Ring บน PS5 จากคนที่ไม่เคยเล่นเกมแนว Souls มาก่อน แต่ซื้อมาเพราะคนคอยเปรียบเทียบกับ The Legend of Zelda: Breath of the Wild (จากนี้ไปจะเรียก BOTW) ซึ่งเป็นเกมโลกเปิดเกมแรกและเกมเดียว ณ ปัจจุบันที่ผมเล่นแล้วสนุกไปกับโลก ~~สปอยล์ล่วงหน้า ผมเล่น Elden Ring ไม่จบ~~

### เริ่มเกม

เปิดเกมมาเราต้องสร้างตัวละครก่อน แล้วเลือกอาชีพเริ่มต้น ซึ่งตามจริงมันคือเลือกของเริ่มต้นติดตัวมามากกว่า เพราะเกมนี้ไม่ล็อคของสวมใส่กับอาชีพ เมื่อเราสร้างตัวและเลือกอาชีพเสร็จแล้วเราจะเริ่มเกมที่ห้องหนึ่ง เดินตามทางไปเรื่อยๆ จะเจอบอสที่เราช่วงแรกไม่น่าจะฆ่าได้และตายในที่สุด ต่อมาเราจะเกิดใหม่ที่อีกที่หนึ่งซึ่งจะเป็นแผนที่แรกของเกม Limgrave

### หลงทาง ณ Limgrave

เมื่อมาถึง Limgrave แล้วก็เดินทางตามสัญญลักษณ์ที่เกมพยายามบอกไปเรื่อยๆ แต่พอถึงจุดหนึ่งแล้วรู้สึกว่าไม่รู้จะไปทางไหนดี ด้วยความที่ผมซื้อเพราะคนบอกว่าคล้าย BOTW ผมเลยคาดไม่ถึงว่าจะเจอปัญหานี้ เพราะในเกมนั้นผมไม่เคยรู้สึกว่าไม่รู้จะไปทางแม้แต่ครั้งเดียว เมื่อลองพิจารณาแล้วจึงรู้ว่าใน Elden Ring ไม่มีจุดดึงความสนใจจุดใหญ่ของเกม ใน BOTW จะมีหอคอย 6-7 แห่งที่เห็นได้ทุกที่จะในเกม เราจะไปที่หอคอยเพื่อเปิดแผนที่ ในระหว่างทางก็จะมีจุดเล็กๆ น้อยๆ คอยดึงเบนสนใจเราจากเป้าหมายใหญ่ แต่เพราะเป้าหมายใหญ่ไม่เคยหายไปจากสายตาทำให้ไม่เคยรู้สึกว่าหลงทางแม้แต่ครั้งเดียว Elden Ring ไม่มีส่วนที่ว่ามานี้ทำให้รู้สึกผิดหวังไม่น้อย

### ยากเหลือเกิน

ระบบต่อสู้ของเกมไม่ได้เข้าใจยาก ส่วนที่ยากมาจากการที่ตัวเรานั้นบางมาก โดนโจกตีไม่กี่ทีก็ตายได้แล้ว ต้องอาศัยความคุ้นชินในการควบคุมและรูปแบบการโจมตีของศัตรูในการหลบไม่ให้โดนโจมตีแทน ซึ่งรูปแบบการโจมตีของศัตรูแต่ละตัวจะมีความต่างกันไป และบางตัวมีจังหวะแปลกๆ ทำให้กะจังหวะได้ยากมากๆ เช่นการง้างอาวุธนานกว่าที่ควรไม่ฟาดลงมาสักที เราก็กลิ้งหลบไปแล้วแต่ยังไม่ฟาดลงมา แต่ดันมาฟางหลังกลิ้งหลบเสร็จไปแล้ว เป็นต้น

แต่เกมก็ไม่ได้สมบูรณ์แบบได้ช่องโหว่ขนาดนั้น ทำให้เกิดสิ่งที่เรียกว่า over power build ขึ้นมา หมายถึงการจัดการตัวละครของเกมให้มีพลังโจมตีสูงมากๆ ฟาดศัตรูไม่กี่ครั้งก็ทำให้ศัตรูตายได้ ผมชอบเรียกว่า**สร้างโหมดง่ายด้วยตัวเราเอง**

### เล่นไม่จบ

หลังจากเล่นไปพักใหญ่แล้วรู้สึกว่าเกมมันน่าเบื่อมากเลย โลกไม่น่าค้นหาเพราะมันอันตรายเหลือเกินจนไม่กล้าออกนอกเส้นทางไปค้นหาอย่างอื่น นี่อาจเป็นปัญหาส่วนบุคคล แต่ถ้าโลกมันอันตรายขนาดนั้นแล้วจะเสี่ยงไปค้นหาทำไมละจริงไหม? พอสลัดความคิดนี้ไม่ได้ก็พาลพาเกมน่าเบื่อไปโดยปริยาย อาจจะกลับไปเล่นให้จบได้สักวันหนึ่ง แต่ที่แน่ๆ คือไม่ใช่เร็วๆ นี้

---

Elden Ring เป็นเกมดี แต่ที่แน่ๆ คือไม่ใช่สำหรับทุกคน
